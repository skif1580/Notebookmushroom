Місцева назва — ридз, рижок. Російська назва — рыжик. З родини сироїжкових — Russulaceae.Шапка рижика смачного 3—10(12) см у діаметрі, м’ясиста, увігнута, іноді майже лійкоподібна, сірувато-оранжево-руда, з темнішими, більш або менш виразними концентричними смугами, гола, клейкувата.

Пластинки смачного рижика оранжево-жовті або вохряні, від дотику зеленіють. Спори 7—9×6—7 мкм, бородавчасті.

Ніжка гриба рижик смачний кольору шапки або світліша, 3—7×1—2,5 см, щільна, згодом з порожниною.

М’якуш у шапці рижика смачного жовтий, у ніжці білий (всередині), у периферичній частині шапки та особливо ніжки оранжево-червоний, при розрізуванні на повітрі поволі зеленіє. Молочний сік оранжево-червоний, з приємним (гоструватим) смаком і запахом, на повітрі не змінюється (лише через кілька годин стає сіро-зеленим).

Поширений рижик смачний на Поліссі та в Прикарпатті. Росте цей гриб у хвойних лісах у серпні — жовтні.

Дуже добрий їстівний гриб. Використовують свіжим, про запас засолюють. Рижику властивий цінний антибіотик. 
