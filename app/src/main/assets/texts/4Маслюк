 Місцеві назви — козляк, козар. Російська назва — масленок обыкновенный. З родини болетових — Boletaceae.Маслюк звичайний має шапку 3—8(10—12) см у діаметрі, вона в цього гриба каштанова або жовтувато-коричнювата, гола, клейка. Шкірка знімається дуже легко.

 Пори звичайного маслюка спочатку білуваті, з віком жовтіють, кутасто-округлі. Спори брудно-жовтуваті, 7—10,5×3—3,5 мкм.

 Ніжка гриба маслюк звичайний 3—8(10) X 1—3 см, щільна, білувата, з віком жовтувата, коричнювата, з кільцем, яке швидко зникає. Кільце пластинчасто-плівчасте, біле, згодом коричнювате, іноді з лілуватим відтінком.

 М’якуш цього гриба водянистий, білуватий, з віком жовтуватий, під шкіркою темніший, при розрізуванні не змінюється, смак і запах м’якуша маслюка звичайного приємні.

 Зустрічається маслюк звичайний по всій Україні у хвойних (соснових) і мішаних лісах у липні — листопаді. Дуже добрий їстівний гриб. Використовують свіжим, про запас сушать, засолюють, маринують. Заготовляють у Прикарпатті, на Поліссі.
