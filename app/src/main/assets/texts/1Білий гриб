   Ареал білого гриба великий, і можна вважати його космополітом. Поширений на всіх материках, крім Австралії та Антарктиди. Зустрічається фактично по всій Європі, Північній та Центральній Америці, Північній Африці. В Азії відомий з Кавказу, Туреччини, Ізраїлю, Китаю, Японії та Сибіру. В цій частині світу його ареал простягається аж до Чукотки і Камчатського півострова. В Південну Америку, зокрема в Уругвай, він був випадково завезений разом із саджанцями дерев, з коренями яких утворює мікоризу.


    Немає напевно іншого такого гриба, який мав би стільки народних назв. Білим грибом його названо через те, що м’якоть не змінює свого забарвлення при розрізі, а також підчас приготування. В тих же Карпатах його називають справжнім грибом, щирим, яєчником, а то й просто гриб. В Росії, наприклад, вживають назви боровик, глухар, коров’як, жовтяк та ін. Серед інших розповсюджених назв поширені біляк, правдивий гриб, баба, решетняк, дібровник, піддубок, війт та багато інших.

    В зв’язку з широким ареалом вид зростає в багатьох природних зонах свого поширення, там, де є ліси. Це один з не багатьох відомих грибів, який проникає за полярне коло. В тундрі і лісотундрі зустрічається зрідка, проте, уже в північній тайзі, може зростати у великій кількості. Також багато його в зоні мішаних і широколистяних лісів та лісостепу. В горах, наприклад, у Альпах, він може зростати на висоті 2000-2600 м над морем. В Мексиці були зареєстровані знахідки цього виду на висоті 3000 метрів.

  Найбільш відомий вид, який утворює велику кількість форм. Шапка досягає 5-25 см в діаметрі, у молодих грибів куляста, пізніше плоско-випукла, подушковидна до розпростертої.  Забарвлення шапки може бути, в залежності від різних умов, які я називав вище, різним. Переважно вона білувата, світло-коричнева, блідо-сіро-вохряна, темно-червоно-коричнева зі світлішим краєм. Ніжка 4-20 см у висоту і 2-10 см в діаметрі. У молодих грибів поверхня в основному білувата або світло-коричнева, світліша ніж шапка, біля основи завжди біла, покрита світлою сіточкою в верхній частині. М’якоть біла, під шкіркою шапки – блідо-рожева, на зламі не змінюється, з приємним запахом і м’яким смаком.

   Росте з липня по листопад (переважно серпень-жовтень) повсюди на рівнинних і гірських територіях. Найчастіше – в хвойних і змішаних лісах, на товстому хвойному опаді та в мосі переважно групами (3-6, а то й 15-20 плодових тіл). Утворює мікоризу в основному з різними видами ялин і ялиць, хоча може траплятися і під соснами, а я знаходив його під дубом і березою. Полюбляє зростати поряд з червоними мухоморами. Немає сенсу описувати в подробицях всі види, оскільки всі вони в основному мають однакові морфологічні характеристики. Наведемо тільки основні відмінності, якими вони  відрізняються.
